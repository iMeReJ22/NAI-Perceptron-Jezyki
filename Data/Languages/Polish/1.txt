Cesarzowa-wdowa, opisywana w kronikach jako okrutna, bezwzględna i rozpustna[2], miała doprowadzić do otrucia faworyzowanego syna Liu Banga, Liu Ruyi (mimo że jej własny syn, panujący cesarz Han Huidi, starał się go chronić); jego matkę, konkubinę Gaozu, damę Qi, najpierw uwięziła, a następnie nakazała torturować: odrąbano jej dłonie i stopy, oślepiono i wypalono trucizną krtań. Gdy pokazała swą ofiarę młodemu cesarzowi, ten, przerażony, wycofał się z życia publicznego[1]. Uzyskawszy w ten sposób władzę, wzmacniała ją, eliminując trzech synów Han Gaozu i prześladując kolejnych. Swoją wnuczkę, Zhang Yan, wydała za swego syna-cesarza, a równocześnie doprowadziła do małżeństwa wielu kobiet z rodu Lü z przedstawicielami cesarskiego rodu Liu[1].

W 188 p.n.e. Han Huidi zmarł z przyczyn naturalnych. Cesarzowa-wdowa Lü doprowadziła do koronacji jego syna z konkubiny (oficjalna cesarzowa była bezdzietna), Liu Gonga[3]. Nowy cesarz, Han Shaodi Gong, był małoletni. Gdy odkrył, że jego prawdziwa matka została zabita, poprzysiągł zemstę macosze, cesarzowej-wdowie Zhang Yan. Jego babka, Lü Zhi, usunęła zagrożenie, nakazując jego zamordowanie[1]. Na tronie zastąpiło go kolejne dziecko-cesarz, Liu Hong[3]. Za "panowania" wnuków, cesarzowa-wdowa Lü sprawowała pełnię władzy, przewodnicząc posiedzeniom rządu, a równocześnie wzmacniając pozycję swego rodu. Mianowała czterech jego członków królami (wang), co winno być zastrzeżone wyłącznie dla członków cesarskiego rodu Liu; dalszych sześciu zostało markizami (hou), a następni – generałami, co dawało jej pełną kontrolę nad siłami zbrojnymi wokół stolicy[4]. Tuż przed śmiercią mianowała jeszcze dwóch następnych krewnych na najwyższe stanowiska w administracji: kanclerza i głównodowodzącego armii[4].

Cesarzowa Lü mogła osobiście wydawać cesarskie edykty – odnaleziono jej prawdopodobną pieczęć, zdobioną symbolami zarezerwowanymi zazwyczaj wyłącznie dla cesarza. Nie koronowała się jednak jako samodzielna cesarzowa, ustanawiając precedens, który naśladowały inne cesarzowe-regentki dynastii Han[3][a]. Nazywano ją "żeńskim władcą" (nüzhu), a Sima Qian w swoich Zapiskach historyka poświęca jej panowaniu osobny rozdział[1].

Polityka wewnętrzna cesarzowej była stosunkowo łagodna, nastawiona na wzrost dobrobytu populacji. Podatki obniżono do 1/15 zbiorów, starców i dzieci wykluczono z kar cielesnych; odwołano dekrety zakazujące posiadania ksiąg i karzące za herezję; wprowadzono też coroczną rotację żołnierzy w garnizonach (wcześniej służyli przez czas nieokreślony)[1]. W 191 r. p.n.e. osoby wykazujące się wielką nabożnością synowską zostały zwolnione z szarwarku, by mogły służyć innym przykładem. Dwukrotnie też cesarzowa ogłaszała amnestię powszechną[1].

Polityka zagraniczna nastawiona była na łagodzenie konfliktów; wzrastającą siłę Xiongnu pod wodzą Maoduna usiłowano neutralizować ofiarowując dary i księżniczkę za żonę[1]. Jednak za regencji Lü Zhi granice państwa Hanów były narażone na ataki – na północy w 181 i 182 r. p.n.e. Xiongnu atakowali Gansu, porywając ludzi w jasyr. Na południu, król Nanyue, Zhao Tuo, ogłosił się w 183 r. p.n.e. cesarzem, stawiając swój status na równi z dworem Han. Dwa lat później najechał też należące do Hanów terytoria królestwa Changsha[4].

Po śmierci cesarzowej, wykorzystując swą silną pozycję, ród Lü podjął próbę przejęcia pełni władzy i eliminacji cesarskiego rodu Liu. Jednak pozostali wnukowie Liu Banga, pod wodzą Liu Feia, króla Qi, zgromadzili dostateczne siły i ruszyli na Chang’an. Przejąwszy władzę i wymordowawszy ród Lü, Liu Fei koronował się jako cesarz Wen z dynastii Han[4].

Lü Zhi została pochowana w mauzoleum Changling, między innymi władcami dynastii Han, na północny zachód od Xi’anu[5].